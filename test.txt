Natt til 30. desember våknet Jørgen og Anna Sandman av lyder som de tolket som at noen muligens var i ferd med å bryte seg inn i leiligheten i første etasje av femmannsboligen i Nystulia i Gjerdrum.

– Det var ikke verre ulyd utenifra enn at vi trodde det kunne være noe slikt, og hunden vår ga heller ikke indikasjon på noe annet, sier Jørgen Sandman til VG.

Det var bare ekteparet og hunden Zajka som var hjemme i leiligheten den natten.

Mens Anna gikk for å sjekke inngangsdøren, forsøkte Jørgen å skru på lyset på soverommet. Strømmen var borte.

– Jeg skulle følge etter Anna og hadde akkurat kommet ut av soverommet, da huset raste. Min første tanke var: Det er ikke nok at noen forsøker å bryte seg inn. Nå holder de på å rive huset også. Så jeg ble mer sint, enn jeg ble redd, forteller han.

– På den annen side gikk det så veldig fort, så det var den første og eneste tanken som rakk å gå gjennom hodet. Så falt jeg over ende.

Da Sandman kom til seg selv, lå han under en del av taket. Han fikk hjelp av kona Anna til å komme seg ut.